{
  "article": {
    "header": {
      "date_value": "04 Aug 2021 10:43",
      "title": "SESSİZ KAPI 1",
      "mini_title": "",
      "tags": [
        ""
      ],
      "subtitle": "",
      "background_image": "https://raw.githubusercontent.com/benolanben/atesiask/main/medya/kendinolmayageldin/0001_kus.jpg"
    },
    "main_article": {
      "quotes": [
        {
          "type": "baslik",
          "text": "SESSİZ KAPI 1"
        },
        {
          "type": "metin",
          "text": "[SESSİZ KAPI 1]\nElimde, sükûtun nabzını dinle\nDinle de gönlümü alıver gitsin\nSaçlarımdan tutup kor gözlerinle\nYaşlı gözlerime dalıver gitsin\n\n- Ne tatlı bir âhengi var, bilemiyorum. Nedir şiirin ismi?\n\n\"Vedâ\"\n\nİstersen şâirin, \"sükûtun nabzı\" diye güzellediği, sessizliğin âhengini dinlediği eli birlikte tutalım.\n\n- Sessizlik, sükuuut tekrar ettikçe susan nasıl güzel bir kelime öyle?\n\nBazı kelimeler târife gelmez ancak zıddı aynasında görülebilir onlar.\n\nÇünkü dilin mat olması için, aklın lâl olması, hayret içinde hayrete gark olarak zihnin susması gerekir.\n\nSon-suzluk gibi\nSes-sizlik gibi\nRenk-sizlik gibi\nBiçim-sizlik gibi\n\nAkıl son olmama, ses olmama, renk olmama durumunu doğrudan anlayamaz zîra kendi nefes aldığı ülkenin malı değildir onlar, dahası kişisel, şahsî bir şey değildir, benim sonum olur ama benim sonsuzluğum olmaz, sonsuzluk kimsenin malı değildir.\n\nSenin rengin olur ama senin renksizliğin, senin sessizliğin olmaz.\n\nBilinmekliği seven \"o gizli hazine\" akışta anlık renkler ve sesler olarak biçim alır ama görünen, bir madde biçiminde zâhir olduğu anda sönmeye, silinmeye, geldiği yere dönmeye de başlar.\n\nGerçek olan kalandır, her biçim bozulur, her renk solar, her ses susar ama sessizlik, renksizlik, biçimsizlik hep kalır.\n\nZihin daha iyi anlasın diye örnek verelim:\n\nBir buz kütlesi düşünelim; sâbit bir biçimi olduğu andan itibâren aslına dönmek için can atar, nazara geldikçe ısınarak erir, rengini kaybeder su olur, ateşi gördükçe yükselir biçimini kaybeder buhar olur, bu devir böyle döner durur.\n\nHer nokta cevvâl\nHer zerre raksân\nKoşar gider kemâle doğru\nAkar gider zevâle doğru\n\nYani bütünün anlık görüntüsü olan bir şey, yeniden aslı olan her•şey'e dönmek için kesintisiz, dinamik bir akışta...\n\nYoğun, kesîf, ağır, ismi resmi olan her madde incelmek, hafiflemek, ismini resmini silerek manâya dönmek istiyor.\n\nO hâlde cümlelerin arasındaki sessizliğe adım atarak biz de Ben-im şehrinin gürültüsünden sonsuzluğa doğru incelebiliriz, evet her sessizlik bir kapıdır şahsiyetimizden Zât-ı bâri'ye açılan...\n\n- Peki şâir, neye dâvet ediyor bizi?\n\nYerimiz daraldı, onu da bir sonraki nefeste içelim güzeller güzeli...\n · 207h"
        }
      ]
    }
  },
  "id": 202108041043
}