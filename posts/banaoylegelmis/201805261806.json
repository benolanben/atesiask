{
  "article": {
    "header": {
      "date_value": "26 May 2018 18:06",
      "title": "MESLEKÜ'L-UŞŞÂK'TAN",
      "mini_title": "agah olasın",
      "tags": [
        ""
      ],
      "subtitle": "",
      "background_image": "https://raw.githubusercontent.com/benolanben/atesiask/main/medya/umutrehberi/32474591_2149573201945089_8572367617413611520_n.jpg"
    },
    "main_article": {
      "quotes": [
        {
          "type": "metin",
          "text": "[MESLEKÜ'L-UŞŞÂK'TAN]\n            Nedir ûlâ bilir misin bu 'uşşâkın sülûkunda\n            Ki her dem bekleye gönlün ehem olan sıyânetdir\n\n            Çü lâzım lokma vü hırka beşerdir iktizâ eyler\n            Olur ruhsât ki kesb ide ma'îşet hod zarûrettir\n\n            Eğer kesb-i celâl eyler alır verir bu halk ile\n            Görüşür söyleşir ammâ diliyle sanma ülfettir\n\n            Ubûdiyyet yüzün sürer fenâ toprağına dâ'im\n            Fatûr-ı savmı vasl olur bunlar sâhib-i riyâzettir\n\n            Hakîkatte nedir savmı bu 'uşşâkın fenâ olmak\n            Nedir iftârı ol savmın bekâdır özge nimettir\n\n            Budur 'âşıkların îydi ire vaslına dildârın\n            Ki firkat olmaya aslâ 'aceb behcet meserrettir\n\n            Nevâfil çün takarrübdür Hak ile söyler işitir\n            Hak ile tutar u yürür görür kurb-ı ma'iyyettir\n\n            Nevâfilden nedir ma'nâ ziyâd oldukça 'irfânı\n            Bilip kurb-ı ferâizde zuhûr-ı fi'le âlettir\n\n            Dilinde söyleyen Haktır kulağında işiten Hak\n            Gözünde hem göre Haktır ma'iyyet yok ne vuslattır\n\n            İdenler cânların kurbân görürler kan-bahâ vechin\n            Cemâli hacc-ı ekberdir 'aceb sûr u ziyâfettir\n\n            #\n\n            Gel ey 'âşık sözü hatm it hemân vicdân ile zevk it\n            Ehaddür ol şümâr olmaz bu sır bî-hadd ü gâyetdir\n\n            Ne göz ile görülür ol ne söz ile varılır yol\n            Ne 'akl idrâk ider anı gönülde gark-ı hayrettir\n\n            O'dur evvel O'dur âhir O'dur bâtın O'dur zâhir\n            O'dur râ'î O'dur mer'i ne nisbet ne izâfettir\n\n            İlâhî sen nasîb eyle erenler sohbetin her-dem\n            Hakîkat sohbet-i merdân iki 'âlemde devletdür\n\n            Ayırma kulların yâ Rab sırât-ı müstakîminden\n            Habîbin 'aşkına olsun kim ol kân-ı şefâ'atdir\n\n            Meded-kâre 'inâyet eyle düşmüş kullarındandır\n            Delâlet eyle maksûda talebkār-ı 'ināyetdir\n\n            Muhammed Mustafâ vechinde zâhir nûra îsâl it\n            Ki ol hatmi'r-rüsûldür ümmete kân-ı şefâ'atdir"
        }
      ]
    }
  },
  "id": 201805261806
}