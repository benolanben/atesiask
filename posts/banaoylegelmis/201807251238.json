{
  "article": {
    "header": {
      "date_value": "25 Tem 2018 12:38",
      "title": "SEYF-İ LÂ ŞERÎKE",
      "mini_title": "agah olasın",
      "tags": [
        ""
      ],
      "subtitle": "",
      "background_image": "https://raw.githubusercontent.com/benolanben/atesiask/main/medya/umutrehberi/37407001_183671175836321_1680764854912155648_n.jpg"
    },
    "main_article": {
      "quotes": [
        {
          "type": "metin",
          "text": "[SEYF-İ LÂ ŞERÎKE]\n\n            Ey tarîk-i Hakk'ı dâ'im eyleyenler cüst ü cû\n            Görmek isteyen cemâl-i pâdişâhı rû-be-rû\n            Giceler tâ subh olınca nâle vü feryâd idüp\n            Kanda baksa isteyenler görmege dîdâr-ı Hû\n            Bağrı başlu gözi yaşlu derd ile âh eyleyüp\n            Vuslat-ı dîdâr-ı yâri eyleyenler arzû\n            Okıdum yazdum cem'î-i 'ilmi bildüm anladum\n            Nice meclislerde oldı nice nice güfte-gû\n\n            Evvelinün evveli yok âhirinün âhiri\n            Âlem ü hayretde 'âlem halkı hep hayrân kamu\n\n            Gel gel ey tekmîl-i nefs itdüm diyü da'vâ iden\n            Ehl-i irşâdum diyü bu halka hem da'vâlar iden\n            Dahı sen yoğ olmadın bu varlığa irmek neden\n            Kendün idrâk itmeden bir ğayrîsün iğvâ iden\n            Kendü bilgündür sana bildürmeyen mâ'bûdini\n            Varlığındur sana kendün görmege ilkâ iden\n            Mâ arefnâk didi mahbûb-i hudâ iken Resûl\n            Kim basîretsüzdür ol bildüm diyü da'vâ iden\n\n            Evvelinün evveli yok âhirinün âhiri\n            Âlem ü hayret de 'âlem halkı hep hayrân kamu\n\n            Enbiyâ vü evliyâ ebrâr-ı hak 'âlî-cenâb\n            Müftî mollâ vü müderris kâdî vâ'iz şeyh ü şâb\n            Cümle ol bâb-ı rızâda zâr u ser-gerdân kamu\n            Yüzlerün der-gâh-ı Hakka eylemişlerdür türâb\n            Ehl-i tevhîde merâtib LÂda 'âlem mahv olur\n            Menzil-i İLLÂda hükm anun dahı kalmaz cevâp\n            Evvel ü âhir hüve’l-hayyü’l-lezîdür lâ yemût\n            Zâhir ü bâtın hem evvel va’llâhü a'lem bi’s-sevâb\n\n            Evvelinün evveli yok âhirinün âhiri\n            Âlem ü hayret de 'âlem halkı hep hayrân kamu\n\n            Ömrümi harc eyledüm bu yolda mihnetler çeküp\n            Paslanup taşa düşüp toprağa mihnetler çeküp\n            Giceler evrâd u ezkâr ile ihyâlar idüp\n            Nice nice erba'înler nice halvetler çeküp\n            Diz çöküp pîrler önünde nice rü'yâlar didüm\n            Âlem-i kalbî musaffâ itmege derdler çeküp\n            Bunı bildüm bunı duydum bunı idrâk eyledüm\n            Bu tarîk-i Hakda yüz bin dürlü firkatler çeküp\n\n            Evvelinün evveli yok âhirinün âhiri\n            Âlem ü hayret de 'âlem halkı hep hayrân kamu\n\n            Nahv sarf mantık me'ânî fıkh ferâîz nev civân\n            'İlm-i hakkı eylemüşler kâder oldukça beyân\n            Nice bin dürlü mesâ'il nice hall-i müşkilât\n            Olmış ammâ virmemişler bî-nişândan bir nişân\n            Anı bildüm bilmez anı bildigini terk itmeyen\n            Lâ-şerîk olmaz aradan gitmeyince cism ü cân\n            Katre çün müstağrak-ı bahr oldı Seyyid Seyfî bil\n            Fânî oldı cümle 'âlem kaldı Allâh câvidân\n\n            Evvelinün evveli yok âhirinün âhiri\n            Âlem ü hayret de 'âlem halkı hep hayrân kamu"
        }
      ]
    }
  },
  "id": 201807251238
}