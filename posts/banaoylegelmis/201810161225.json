{
  "article": {
    "header": {
      "date_value": "16 Eki 2018 12:25",
      "title": "AYIRMA.YÂ.MURTAZÂ",
      "mini_title": "agah olasın",
      "tags": [
        ""
      ],
      "subtitle": "",
      "background_image": "https://raw.githubusercontent.com/benolanben/atesiask/main/medya/umutrehberi/42773283_2143260509275587_4174261000704619952_n.jpg"
    },
    "main_article": {
      "quotes": [
        {
          "type": "metin",
          "text": "[AYIRMA.YÂ.MURTAZÂ]\n            Ey mürüvvet ma‘deni sâhib-velâyet Murtazâ\n            V’ey Hudânıñ arslanı ‘ayn-ı hidâyet Murtazâ\n            Hak resûli Fahr-i ‘âlem nûr-ı vâhid dir saña\n            Hel etâ geldi senüñ şânıñda âyet Murtazâ\n            Ol ki kudret kandilinde vâhidün min nûr iken\n            Cibri’île mürşid olduñ buldı râhat Murtazâ\n            Fehm olındı evvel âhır uyılan kimdür ne gam\n            Senden oldı isnâ ‘aşer nev‘-i imâmet Murtazâ\n            Senden irdi ‘ârife ‘ayne’l-yakîn hakka’l-yakîn\n            Evliyâlar serveri sâhib-emânet Murtazâ\n            Bâbı sensin cümle ‘ilmiñ şehri şâh-ı Mustafâ\n            Kenz-i a‘zam kapusın buldı cemâ‘at Murtazâ\n            Kim yaman sanursa saña sen aña kılduñ ‘atâ\n            Sen keremler kânısın ehl-i sehâvet Murtazâ\n            Münkir olan hazretiñe bulmayısardur halâs\n            Saña âmennâ diyen buldı selâmet Murtazâ\n            Hayf ola hakdan hakir ola mı hergiz necât\n            Kim ki sen sultâna kılmadı itâ‘at Murtazâ\n            Sırruke sırrî buyurdı şânıña Hayrü'l-beşer\n            Küntü kenziñ mazharı ehl-i sa‘âdet Murtazâ\n            Görmedigüm Tañrıya tapman didüñ hakdur sözüñ\n            Senden artuk kim kıla Hakka itâ‘at Murtazâ\n            Yâ ‘Alî Ebü’l-Hasan'sın hem Hüseyn-i Kerbelâ\n            Dürr ü cevher ma’deni ehl-i şehâdet Murtazâ\n            Himmetiñ peymânesidür ‘âlemi hayrân iden\n            Ey velîler serveri sâhib-kerâmet Murtazâ\n            Mâh-ı vechiñ kıblesidür ‘âşıkıñ ervâhınıñ\n            Devlet anuñdur niyâz itdi nihâyet Murtazâ\n            Gözleriñ hışmından oldı kâfiriñ zehresi çâk\n            Harb-ı tîgiñdan irişdi küfre gâret Murtazâ\n            Sen ‘atânıñ bahrına bahrisin ey cânlara cân\n            Külli şey hep sende buldı cümle hâcet Murtazâ\n            Ârifiñ kalbine hubbüñ gün gibi virdi zıyâ\n            Fâsıkıñ göñline zulmet ü nifâkat Murtazâ\n            Sen şeh-i merdân-ı ‘âlem ‘ârifiñ burhânısın\n            Sâkî-i Kevser ü ebrâr-ı cemâ‘at Murtazâ\n            Kim ki sen şâhıñ hayâli hubbına dil virmedi\n            Dü cihânda gitmedi andan kerâhet Murtazâ\n            Ol cevâhir ma‘deni hulk-ı ‘azîmiñdür zîbâ\n            Pes Necef ırmagına kılduñ işâret Murtazâ\n            Lâ fetâ illâ ‘Alî lâ seyfe illâ zü’l-fikâr\n            Kenz-i mahfîdür saña kân-ı hidâyet Murtazâ\n            Sad hezârân şükr ü minnet Hâlik u Yezdânıma\n            Göñlüme kıldı binâ hubbuñ ‘imâret Murtazâ\n            Biñ yıl ‘ömrüm olsa şerhiñden lisâna gam degül\n            Bulmadum ‘aşkıñ zülâlından kanâ‘at Murtazâ\n            Cânı biñ olsa fedâdur yoluña Ümmî Sinân\n            Mürvetiñ hakkı anı kılma firâkat Murtazâ"
        }
      ]
    }
  },
  "id": 201810161225
}