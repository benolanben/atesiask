{
  "article": {
    "header": {
      "date_value": "10 Tem 2019 00:22",
      "title": "GÜZEL ADI.N ZİKREYLE.YEN",
      "mini_title": "agah olasın",
      "tags": [
        ""
      ],
      "subtitle": "",
      "background_image": "https://raw.githubusercontent.com/benolanben/atesiask/main/medya/umutrehberi/65061052_425735061615663_4857668254919320765_n.jpg"
    },
    "main_article": {
      "quotes": [
        {
          "type": "metin",
          "text": "[GÜZEL ADI.N ZİKREYLE.YEN]\n            Eyâ şâh-ı serîr-ı ıstıfâ ol rütbe ekremsin\n            Şerîk-i i'tila yokdur sana bî-misl ü tev'emsin\n            Eğerçi sûretâ teşrif-sâz-ı sulb-ı Âdemsin\n            Medâr-ı âferîneşsin ebu'l ervâh-ı âlemsin\n\n            O sûretle mu'allâdır ki 'indallâh temcîdin\n            Muhammed nâmını etmiş redîfi kavl-i tevhîdin\n            Bu sözde yok mahalli hiç zunûn u şekk u terdîdin\n            Ki mir'ât-ı İlâhî mazhâr-ı zât-ı mu'azzamsın\n\n            Nasıl mümkün değilse akla derk-i künh-i Zatullâh\n            Değil senden dahi hakkıyla erbâb-ı nazar âgâh\n            Ehadle Ahmed'in farkı hemân bir mîm iken billâh\n            Muâmmâ-yı Hudâ'sın hall olunmaz sırr-ı mübhemsin\n\n            Zuhûr-ı cezbe-i aşkın olunca sabra âteş-zen\n            Şu'a-ı feyzini vahdet sözümden eyledi rûşen\n            Tefehhüm eyledim âgâh olup KUL YÂ İBÂDÎ'den\n            Ki sen cümle ibâdullâha Mevlâ-yı mükerremsin\n\n            Gürûh-ı âşıkâna zevk-bahşâ-yı cinânîdir\n            Ki vech-i akdesin burka-küşâ-yı MEN RE'ÂNÎ'dir\n            Seni hakkıyla görmek ru'yetullâh'ın nişânıdır\n            Aceb sırr-ı mücessem bul-aceb genc-i mutalsamsın\n\n            Der-i feyzin ki etmiş melce-i küll Hâlık-ı ekber\n            Dahîl olmuşdur ol bâb-ı kerem-fermâya bu çâker\n            Büküp boynun lebinden böyle şîrîn bir hitab ister\n            Ki dergâhımda ey Tâhir benim sen kendi bendemsin"
        }
      ]
    }
  },
  "id": 201907100022
}