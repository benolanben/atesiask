{
  "article": {
    "header": {
      "date_value": "28 Mar 2018 00:32",
      "title": "TERCÎ-İ BEND",
      "mini_title": "agah olasın",
      "tags": [
        ""
      ],
      "subtitle": "",
      "background_image": "https://raw.githubusercontent.com/benolanben/atesiask/main/medya/umutrehberi/29088030_172637330214246_9111151177134768128_n.jpg"
    },
    "main_article": {
      "quotes": [
        {
          "type": "metin",
          "text": "[TERCÎ-İ BEND]\n            Ey dil ey dil niye bu rütbede pür-gamsın sen\n            Gerçi vîrâne isen genc-i mutalsamsın sen\n            Secde-fermâ-yı melek zât-ı mükerremsin sen\n            Bildiğin gibi değil cümleden akdemsin sen\n            Rûhsun nefha-i Cibrîl ile tev’emsin sen\n            Sırr-ı Hak’sın mesel-i Îsi-i Meryem’sin sen\n\n            Hoşça bak zâtına kim zübde-i âlemsin sen\n            Merdüm-i dîde-i ekvân olan âdemsin sen\n\n            Merteben ayn-ı müsemmâdadır esmâ sanma\n            Merci‘in Hâlık-ı eşyâdadır eşyâ sanma\n            Gördüğün bu emr-i muhakkakları rü’yâ sanma\n            Başkasın kendini sûretle heyûlâ sanma\n            Keşf ile sâbit olan ma‘nîyi da‘vâ sanma\n            Hakkına söylenen evsâfı müdârâ sanma\n\n            Hoşça bak zâtına kim zübde-i âlemsin sen\n            Merdüm-i dîde-i ekvân olan âdemsin sen\n\n            İnleyip sırrını fâş eyleme ağyâra sakın\n            Düşme bilmezlik ile varta-i inkâra sakın\n            Değmesin ellerin kâkül-i dildâra sakın\n            Sonra Mansûr gibi çıkman olur dâra sakın\n            Arz-ı acz etmeyesin yâreden ol yâra sakın\n            Bulduğun gevher-i âlîleri bîçâre sakın\n\n            Hoşça bak zâtına kim zübde-i âlemsin sen\n            Merdüm-i dîde-i ekvân olan âdemsin sen\n\n            Sendedir mahzen-i esrâr-ı mahabbet sende\n            Sendedir ma‘den-i envâr-ı fütüvvet sende\n            Gizli gizli dahi vardır niçe hâlet sende\n            Ma‘rifet sende hüner sende hakîkat sende\n            Nazar etsen yer ü gök dûzâh u cennet sende\n            Arş u kürsîyy ü melek sendedir elbet sende\n\n            Hoşça bak zâtına kim zübde-i âlemsin sen\n            Merdüm-i dîde-i ekvân olan âdemsin sen\n\n            Hayfdır şâh iken âlemde gedâ olmayasın\n            Keder-âlûde-i ümmîd ü recâ olmayasın\n            Vâdî-i ye’se düşüp hîç ü hebâ olmayasın\n            Yanılıp reh-rev-i sahrâ-yı hevâ olmayasın\n            Ademe muttasıl ol tâ ki cüdâ olmayasın\n            Secdeler eyle ki merdûd-ı Hüdâ olmayasın\n\n            Hoşça bak zâtına kim zübde-i âlemsin sen\n            Merdüm-i dîde-i ekvân olan âdemsin sen\n\n            Berk-ı hâtif gibi bu kayd-ı sivâdan güzer et\n            Erişen hâr u hâsa âteş-i aşkı siper et\n            Dâmenin tutmaya âsâr-ı alâyık hazer et\n            Şems-veş hâhiş-i Monlâyıle azm-i sefer et\n            Sâf kıl âyîneni kâbil-i aks-i suver et\n            Hele bir cem‘-i havâs eyle de Gâlib nazar et\n\n            Hoşça bak zâtına kim zübde-i âlemsin sen\n            Merdüm-i dîde-i ekvân olan âdemsin sen"
        }
      ]
    }
  },
  "id": 201803280032
}