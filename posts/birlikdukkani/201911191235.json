{
  "id": 201911191235,
  "article": {
    "header": {
      "background_image": "https://umutrehberi.wordpress.com/wp-content/uploads/2019/11/dervis_neyzen.jpg?w=660",
      "date_value": "19 KASIM 2019",
      "mini_title": "agah olasın",
      "tags": [
        ""
      ],
      "title": "Dervîş-nâme",
      "subtitle": ""
    },
    "main_article": {
      "quotes": [
        {
          "type": "baslik",
          "text": "Dervîş-nâme"
        },
        {
          "type": "metin",
          "text": "İnsanı, Hakk’ın kudretinin tecellîlerini müşâhededen bir an geri bırakmayan, kâinâttaki umûmî âhengin canları teshîr eden esrârını rûhlara duyuran neş’eden bir neş’e,\n"
        },
        {
          "type": "alt_baslik",
          "text": "hakîkatine susamış âşıklara ikrâm oluna…\n"
        },
        {
          "type": "metin",
          "text": "Ferâğ-ı dâğ-ı kesret kıl eger dervîş iseñ dervîş\nYerâğ-ı bâğ-ı vahdet kıl eger dervîş iseñ dervîş\n\n"
        },
        {
          "type": "fotograf",
          "url": "https://umutrehberi.wordpress.com/wp-content/uploads/2019/11/dervis_neyzen.jpg?w=660"
        },
        {
          "type": "metin",
          "text": "Göñül virme denî dehre tehammül eyle her kahre\nKi vahdetden ire behre eger dervîş iseñ dervîş\n\nAdûv nefsi melâmet kıl derûnuñ sen selâmet kıl\n\nMuhabbetden ‘alâmet kıl eger dervîş iseñ dervîş\n\nLibâs-ı ‘ırzuñı çâk it tenezzülde özüñ hâk it\n\nYirüñ ‘Îsî-veş eflâk it eger dervîş iseñ dervîş\n\nOlub şehbâz-ı lâhûtî şikâr it mürğ-i nâsûtı\n\nUnutma teng-i tâbûtı eger dervîş iseñ dervîş\n\nErenler pâyine sür yüz nazar kıl anlara düpdüz\n\nMücâhid ol gice gündüz eger dervîş iseñ dervîş\n\nRızâ-yı pîrüñi her dem gözet tâ görmeyesin gam\n\nŞeker ‘add it sunarsa sem eger dervîş iseñ dervîş\n\nÖzüñ yôğ eyle var itme göñüllerde ğubâr itme\n\nNe hizmet olsa ‘âr itme eger dervîş iseñ dervîş\n\nDilerse cânı cânânuñ belâdan dönme vir cânuñ\n\nUnutma ‘ahd ü peymânuñ eger dervîş iseñ dervîş\n\nGöñülden yu sivâ fikrin unutma hiç Hüdâ zikrin\n\nŞikâr it sırlaruñ bikrin eger dervîş iseñ dervîş\n\nHüdâ her yirde hâzır bil kulûba cümle nâzır bil\n\nSınık dillerde nâsır bil eger dervîş iseñ dervîş\n\nSenüñdür ma‘nevî her dil Sikender gözgüsi-veş sil\n\nTefekkür it bu remzi bil eger dervîş iseñ dervîş\n\nGöñül yıkmağa kasd itme yola a‘mâ gibi gitme\n\nMekesle mûrı incitme eger dervîş iseñ dervîş\n\nHarabâtîye hor bakma özüñi odlara yakma\n\nSakın hiçbir göñül yıkma eger dervîş iseñ dervîş\n\nSözüñi lûtf-ile söyle yüzüñi hâk-i râh eyle\n\nDime şu şöyle bu böyle eger dervîş iseñ dervîş\n\nCefâ vü cevri terk eyle vefâ vü ‘ahdi berk eyle\n\nÇalış maksûdı derk eyle eger dervîş iseñ dervîş\n\nSözüñ benlikle feth itme özüñ yirmekle medh itme\n\nAdûñı dahî kadh itme eger dervîş iseñ dervîş\n\nYıkub bu varlığuñ şehrin sıyırdub git safâ nehrin\n\nBulı gör vahdetüñ bahrin eger dervîş iseñ dervîş\n\nElin öp kim seni dögse du‘â eyle saña sögse\n\nGurûr itme seni ögse eger dervîş iseñ dervîş\n\nMenâlüñ târ u mâr eyle mezellet ihtiyâr eyle\n\nSeni sen saña yâr eyle eger dervîş iseñ dervîş\n\nSehâvet eyle kılletde şecâ‘at eyle fursatda\n\nKanâ‘at eyle zilletde eger dervîş iseñ dervîş\n\nÖzüñ ‘ilme’l-yakîn sevk it görüb ‘ayne’l-yakîn şevk it\n\nBulub Hakka’l-yakîn zevk it eger dervîş iseñ dervîş\n\nGider benligi sen senden tılâ lâ eyleyüb tenden\n\nİşâret bes saña benden eger dervîş iseñ dervîş\n\nŞerî‘at birle ol hem-dem tarîkatle yüri her-dem\n\nHakîkat birle ol mahrem eger dervîş iseñ dervîş\n\nTecellâ bul huzûr eyle tesellâ bul sürûr eyle\n\nVücûduñ cümle nûr eyle eger dervîş iseñ dervîş\n\nHalîli kavlüñi tut var saña nâr ola tâ gülzâr\n\nEcel irişmedin zinhâr eger dervîş iseñ dervîş\n\nAYVANSARAY TEKKESİ MEŞÂYÎHİNDEN\n\nKONYALI ŞEYH YÛSUF EFENDİ EL-HALVETÎ (v. 1587)\n\n"
        }
      ]
    }
  }
}