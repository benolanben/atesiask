{
  "id": 201801250541,
  "article": {
    "header": {
      "background_image": "https://raw.githubusercontent.com/benolanben/atesiask/main/fotograflar/0001_kus.jpg",
      "date_value": "25 OCAK 2018",
      "mini_title": "agah olasın",
      "tags": [
        ""
      ],
      "title": "Aşk değil mi",
      "subtitle": ""
    },
    "main_article": {
      "quotes": [
        {
          "type": "baslik",
          "text": "Aşk değil mi"
        },
        {
          "type": "metin",
          "text": "Her biri birbirinden güzel kırk beyitten bir şehr düzelim, ehline divân-ı aşk’tan bir varak nakl idelim:\n"
        },
        {
          "type": "spoiler",
          "text": "Fâ‘ilâtün Fâ‘ilâtün Fâ‘ilâtün Fâ‘ilün\n"
        },
        {
          "type": "metin",
          "text": "Zâhidâ gel ‘aşka yâr ol maksûduñ mesrûr ise\n‘Aşk elinden tevbekâr ol menziliñ maksûr ise\n\n‘Aşka hem-râh olmayanlar bulmayısardur halâs\n\nLen terânî perdesinden Mûsî’i gör tûr ise\n\nZâhidâ ‘aklıñ senüñ bu sırrı âgâh eylemez\n\nKâfire ta‘n eyleme ger ‘aşk-ıla ma‘mûr ise\n\nZîrâ ‘aşka küfr ü îmân hâ’il olmaz şöyle bil\n\nCümle ‘âlem ger hicâb-ı nûrı ger tennûr ise\n\nGûş iderseñ vasfını diñle deñizden katrece\n\nMüstemi‘ ol bir nefes gel söyleyem ma‘zûr ise\n\nGerçi ‘aşkı vasf iderse niçe biñ yıllar tamâm\n\nŞerh olunmaz, cümle ‘âlem kâtibi mestûr ise\n\n‘Aşk degül mi nûr-ı câmi‘ var iden bil ibtidâ\n\nGerçi hakkıñ künh-i zâtı lâ-te‘ayyün nûr ise\n\n‘Aşk degül mi nûr-ı câmi‘den kılan ‘arşı binâ\n\nGerçi Hâlik kudretinden sâni‘ mestûr ise\n\n‘Aşk degül mi nûr-ı ‘arşı eyleyen kürsî semâ’\n\nGerçi kim şems ü kamer cümle nücûm pür-nûr ise\n\n‘Aşk degül mi berr ü bahri zâhir iden ne ki var\n\nBa‘zı makbûl ba‘zı gerçi yâbis ü mahcûr ise\n\n‘Aşk degül mi on sekiz biñ ‘âlemiñ sermâyesi\n\nGerçi yerler gökler ehli hikmete manzûr ise\n\n‘Aşk degül mi kim sekiz cennâtı zeyn iden tamâm\n\nGerçi hakkıñ kullarına rahmeti meksûr ise\n\n‘Aşk degül mi yedi tamu nârın iden pür-‘azâb\n\nYakısar hakka Nebîye ‘aşka kim menkûr ise\n\n‘Aşk degül mi kenz-i mahfî’i ‘ayân iden ezel\n\nGer Muhammed mazhar-ı zâtı musavver nûr ise\n\n‘Aşk degül mi hurmetine zâhir iden Ahmediñ\n\nEnbiyâ’ ü mürselîniñ cümlesi pür-nûr ise\n\n‘Aşk degül mi enbiyâ’ ü mürselîniñ hurmeti\n\nGer nebîdür ger velîdür her ne kim meşhûr ise\n\n‘Aşk degül mi asl-ı ebrâr u mukarreb gayrı nâs\n\nKülli şey’ hep tâkatınca Hâlika meşkûr ise\n\n‘Aşk degül mi Âdemi bir niçe yüz yıl agladan\n\nMustafâ’nıñ hurmetine ger suçı magfûr ise\n\n‘Aşk degül mi Şîte bunca dürlü san‘at ögreden\n\nGerçi Cebrâ’îl vesîle izn-i hak destûr ise\n\n‘Aşk degül mi Eyyûbı derde giriftâr eyleyen\n\nGerçi zikri dem-be-dem hem messeniye’z-zurr ise\n\n‘Aşk degül mi Ya‘kûbuñ gözlerini kan ağladan\n\nGerçi Yûsuf hasretinden cigeri tennûr ise\n\n‘Aşk degül mi Yûsufı Ken‘âna sultân eyleyen\n\nGerçi takdîr-i Hudâ-yı Kâdir u Gayûr ise\n\n‘Aşk degül mi kim kılan anuñ ‘asâsın ejderhâ\n\nGerçi kim Mûsâ bin ‘İmrân-ı Kelîm-i tûr ise\n\n‘Aşk degül mi meyyiti ‘İsâ deminden hay kılan\n\nGerçi kim mazhar-ı kudret ma‘den-i meşhûr ise\n\n‘Aşk degül mi evvel âhır Mustafâ’nıñ devleti\n\nGerçi anuñ hurmetine külli şey mefhûr ise\n\n‘Aşk degül mi hak kılan şer‘i sırât-ı müstekîm\n\nGerçi [kim] vech-i Muhammed’den beri mazhûr ise\n\n‘Aşk degül mi Mustafâ’yı yâre vuslat bulduran\n\nGerçi peyk-ile Hudâsı vahdete okur ise\n\n‘Aşk degül mi Mustafâyı kâbe kavseyn eyleyen\n\nGerçi ev ednâ şarâbından sırrı mahmûr ise\n\n‘Aşk degül mi Murtazâyı şîr-i Yezdân eyleyen\n\nGerçi kim evvel Resûle vâhidün min nûr ise\n\n‘Aşk degül mi yir yüzine nâzil iden dört kitâb\n\nBiri Tevrât İncîl ü Furkân ü ger Zebûr ise\n\n‘Aşk degül mi her Nebîden gösteren bir mu‘cizât\n\nGerçi Hâlik hılkatında kâbiliyyet kor ise\n\n‘Aşk degül mi tâlibi bir mürşide kul eyleyen\n\nBâb-ı Hakdır gerçi hâk-i pâyine yüz sürise\n\n‘Aşk degül mi Leylîye Mecnûnı mecnûn eyleyen\n\nGerçi kim anuñ hayâlinden yol üzre tur ise\n\n‘Aşk degül mi cân-verler gördüren ‘Abdürezzâk\n\nGerçi yâriñ yarasınden zâr-ı bî-huzûr ise\n\n‘Aşk degül mi Ferhâdıñ zâr-ıla taglar deldügi\n\nGer Şirîniñ hasretinden âh idüp darb urısa\n\n‘Aşk degül mi kim Züleyhânıñ özin nâr eyleyen\n\nGerçi Ya‘kûb oglı Yûsuf arada mezkûr ise\n\n‘Aşk degül mi ‘âşıkı şevk-ıla ber-dâr eyleyen\n\nGerçi Bagdâdî ene’l-hak söyleyen Mansûr ise\n\n‘Aşk degül mi ancalaruñ zâhirin vîrân iden\n\nGerçi kim bâtın binâsı ‘aşk-ıla ma‘mûr ise\n\n‘Aşk degül mi ‘âşıkı hem sırr-ıla sultân iden\n\nGerçi halk-ı ‘âlem içre ‘âciz ü makhûr ise\n\n‘Aşk degül mi bu Sinân Ümmî’yi bülbül eyleyen\n\nGerçi zikr-i hâs-ıla ol Hâlikı mezkûr ise\n\n‘Aşka her kim ta‘n iderse evvel âhır hurmeti\n\nYokdur anuñ gerçi ‘ilmi nâm-ıla magrûr ise\n\nElmalılı Yusuf Ümmî Sinân ibni İbrahim Hazretleri (v. 1657)\n\n"
        }
      ]
    }
  }
}