{
  "id": 202110071100,
  "article": {
    "header": {
      "background_image": "https://umutrehberi.wordpress.com/wp-content/uploads/2021/10/hafiza_umutrehberi.jpg?w=660",
      "date_value": "7 EKİM 2021",
      "mini_title": "agah olasın",
      "tags": [
        ""
      ],
      "title": "Hafıza üstüne",
      "subtitle": ""
    },
    "main_article": {
      "quotes": [
        {
          "type": "baslik",
          "text": "Hafıza üstüne"
        },
        {
          "type": "spoiler",
          "text": "Ne kadar hızlı geçip gittiğini fark ettirmeyecek bir hızda geçen “tek bir an” dışında, hayatın tamamen hatıradan ibaret olduğu gerçeğine çarptınız mı hiç? Şimdi geçen şu an hariç, gerçekten hepsi hafızada!\n"
        },
        {
          "type": "metin",
          "text": "[E. Kandel]\n"
        },
        {
          "type": "fotograf",
          "url": "https://umutrehberi.wordpress.com/wp-content/uploads/2021/10/hafiza_umutrehberi.jpg?w=660"
        },
        {
          "type": "metin",
          "text": "Her ben diyende “BEN OLAN” mutlak bilincin engin aynasında, imgeler ortaya çıkar ve kaybolur…\nGelip giden muhterem geçicilerde sürekliliği sağlayan ise sâdece hafızadır.\n\nAlgılanan, öğrenilen şeyleri zihinde tutma ve hatırlama hassası, bellek diye tarif edilen hafıza, maddîdir yâni yok edilebilir, bozulabilir, azalabilir, geçicidir.\n\nSinir sistemindeki bir bozukluktan dolayı hatırlama, zihinde tutma kâbiliyetinin zayıflaması veya tamâmen kaybolması, bellek yitimi için bu yüzden “hafıza kaybı” deriz.\n\nYine de böyle dayanıksız temeller üzerine, belirsiz, aralıklı, rüya gibi bir kişisel varoluş duygusu inşa ederiz…\n\nİnanması imkansız gibi görünse de hiçbir şey “bir andan” fazla sürmez. Şeylerin görünürdeki sürekliliği hafızanın bir ürünüdür.\n\nAkış içinde anlık fotoğrafları bağlayan bir AN-I odası var zihinde.\n\nKişisel hikayelerimizi anlatırken dondurulmuş anlar olan anılarımızdan faydalanıyoruz ya…\n\nAma işte onların ima ettiği devamlılık yok ki\n\nSâdece şimdi\n\nSâdece burada\n\nSâdece olan\n\n"
        },
        {
          "type": "alt_baslik",
          "text": "Hafızayı silip atsak ben sandığımızdan geriye ne kalır?\n"
        },
        {
          "type": "metin",
          "text": "Senliğinden ben çıkınca herkessin işte…\nBu varmışız hissi, insanı zamana inanmaya götürüyor, aldanış da burada başlıyor.\n\nOysa gerçek kimliğimiz olan farkındalık tamamen anlıktır. Bize süreklilik yanılsamasını, ayrı kişi kimliğimizi veren işte bu hafızadır.\n\nDiyeceğim o ki bu varlık komasında, hafızanın müthiş bir dolabı var çevirdiği…\n\nNasıl mı?\n\nHafıza, gündüz rüyaları esnasında “süreklilik ajanı” rolünü oynuyor.\n\nBu süreklilik hissine bir kez kapıldığında filme de takılmış oluyorsun, devam eden işim, ailem, kariyerim; artık bırakamazsın!\n\nDikkat et geceleri rüyalarda bir süreklilik hissi yoktur, anlık görüntüler, başı sonu belli olmayan belli belirsiz bir akış…\n\nBu yüzden gece rüyalarının çoğunu hatırlayamazsın!\n\nHafızaya bağlanmadığı için de sana kısa gibi geliyor, gündüz hafıza bağlayınca daha uzun, hâliyle de sürekli sanılıyor.\n\nİşte meditasyon, ibadet denilen günlük pratik uygulamalar burada devreye giriyor.\n\nGündüz rüyaları içinde, sürekliliğin buluttan zincirini kırıp her anın taze kalması için hafızayı devre dışı bırakmaya yardımcı oluyor.\n\nYani hafıza dolabı, geçici bir zemin üzerinde kalıcı bir ben kişiliği inşa ediyor, sizce de komik değil mi?\n\nAma andaki aşkın akışı, bu aldanış hikayesinin canına okuyor işte…\n\n"
        },
        {
          "type": "alt_baslik",
          "text": "Çünkü aşk nedensizdir!\n"
        },
        {
          "type": "metin",
          "text": "Ne mi yapalım?\nNe bileyim ben…\n\nAma gün içinde durduk yere olan nedensiz şeylere, sana göz kırpan o renge, belki bir kuş sesine kulak veresin güzeller güzeli, aşka davettir onlar…\n\n"
        },
        {
          "type": "spoiler",
          "text": "Yağmurun sesine bak\nAşka davet ediyor\n\n"
        },
        {
          "type": "metin",
          "text": "Evet hafıza, hayatın sürekli görünmesini sağlayan şeydir. Bununla birlikte, beden, zihin ve dünya gerçekten süreksizdir. Onlar sadece sürekli olan şey üzerindeki anlık görünüşlerdir ve gerçekte hiçbir şey göründüğü gibi değildir.\nKendiniz hakkında bildikleriniz, kendiniz hakkında hatırladıklarınızdır.\n\nİsterseniz kendinize bir dakika ayırın ve şöyle bir kontrol edin:\n\nAyrı “kişi” olarak adlandırdığınız şey, hafızadaki hatıralar demetinden, alışkanlıkların koleksiyonundan başka nedir ki?\n\nSürekliliği olmayan bir hayatta, kişiliğin nasıl sürekliliği olabilir ki?\n\n“Halk-ı cedîd” ile yoğu var gösteren bu rüyâ, her an tazelenip durur.\n\nBu fâniliği de sabit bir fikir bilip tutunamayız zira geçicilikte hiçbir kavram tutunamaz.\n\nİşte tam da bu yüzden “bilmemeye” teslîm olmak hakikattir. Mutlak olanın mukayyed olamayacağı, bilinemez olarak kalacağı gerçek ta kendisidir.\n\nÇünkü ebedîyetin huzurunda dağlar, bulutlar kadar geçicidir.\n\nEveeet bu kadar geçici görüntü yeter, şimdi burada pek çok söz aktıysa da sakın onları da hafızada tutmayınız!\n\nSâdece olana açık olarak, mayalı sözlerin zihninizden geçmesine ve gerçek kaynaklarına dönmesine izin verin yeter…\n\n"
        }
      ]
    }
  }
}